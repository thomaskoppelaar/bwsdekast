<!DOCTYPE html>
<html><head>
<meta http-equiv="content-type" content="text/html; charset=UTF-8">
		<link rel="stylesheet" type="text/css" href="bwshistorie_files/bws.css">
		<title>BWS thuispagina – Historie van het pand aan de Buitenwatersloot 25</title>
		<meta name="description" content="De Kast houdt al sinds jaar en dag de studentikoze naam der VGSD hoog">
		<meta name="keywords" content="BWS, VGSD, studenten, Buitenwatersloot, Delft, studentikoos">
	</head>
	<body>
		<div id="container">
			<header>
				<h1>Buitenwatersloot 25</h1>
				<!--<h2>Historie van het pand aan de Buitenwatersloot 25</h2>-->
			</header>

			<div class="row">
				<nav id="menu">
	<ul>
					<li><a href="http://bwsdekast.nl/thuis">Thuis</a></li>
					<li><a href="http://bwsdekast.nl/nieuws">Nieuws</a></li>
					<li><a href="http://bwsdekast.nl/bewoners">Bewoners</a></li>
					<li><a href="http://bwsdekast.nl/oudbewoners">Oudbewoners</a></li>
					<li><a href="http://bwsdekast.nl/fotogalerij">Fotogalerij</a></li>
					<li><a href="http://bwsdekast.nl/archief">Archief</a></li>
					<li><a href="http://bwsdekast.nl/links">Links</a></li>
					<li><a href="http://bwsdekast.nl/contact">Contact</a></li>
		</ul>
</nav>
				<div id="content">
					<p>
	[<a href="http://bwsdekast.nl/archief">terug naar archief</a>]
</p><div class="decent">
<b>Historie van het pand aan de Buitenwatersloot 25.<p></p>
</b><p><b>Inleiding</b><br>
Het pand aan de Buitenwatersloot 25 kent een rijke historie. De 
gemiddelde lezer is daarmee welbekend. Minder bekend echter, is de 
historie die voorafgaat aan de studentikoze glorietijden die het pand 
kende en nog steeds kent. U zou deze geschiedenis kunnen zien als de 
prehistorie van dit illustere plekje, een prehistorie die nog doorademt 
in de sfeer die het pand heden ten dage kenmerkt en er als het ware het 
fundament voor vormt. Toen Amice Johan Barnhard en ondergetekende zich 
nog wat meer onledig hielden dan heden ten dage, heeft deze rijke 
historie ons richting het gemeentearchief van Delft gedreven, alwaar een
 wereld voor ons openging. Voordat we daarover berichten komt echter 
eerst de archeologie aan bod, om ervoor te zorgen dat de bewijsstukken 
in volgorde van ontstaan worden aangeboden. Met dank aan Aad Dulfer, 
amateurarcheoloog en drijver van het antiquariaat wat een jaartje in de 
winkel beneden gevestigd is geweest.</p>
<p><b>Archeologie en algemene geschiedenis</b><br>
Sporen in het pand en met name de kelder wijzen erop, dat er reeds in de
 16e eeuw bebouwing is geweest op dit stuk grond. In de winkel zijn een 
jaar geleden wat opgravingen gedaan waar tegelscherven gevonden zijn 
alsmede een pijpenkop van een Goudse pijp. Deze tegeltjes zijn eenvoudig
 te dateren aan de hand van het patroon wat ze hebben, en deze 
bevestigen de zestiende eeuwse wortels. Beneden achterin het pand 
bevindt zich een authentieke waterkelder, met een tegelvloer van 
geglazuurde tegels zoals deze in de 17e eeuw gebouwd werden. Deze kelder
 behoort echter niet toe aan het voorste pand, aangezien dit zich 
waarschijnlijk pas de laatste tweehonderd jaar tot die plaats uitstrekt.
 Het geeft echter wel aan dat er vlak achter het huis een optrek was, 
wat weer aannemelijk maakt dat het aan de gracht gelegen huis er toen 
ook al was. De tegels in de gang zijn ook 16e of misschien 17e eeuws en 
verraden een rijke eigenaar. Het kan echter zijn dat deze tegels door de
 toenmalige eigenaar tweedehands zijn opgekocht en stammen uit een 
statig binnenstadpand. Verdere zoektochten naar relicten uit vervlogen 
tijden op de binnenplaats, waar waarschijnlijk de put (een rijke bron 
van vondsten) heeft gezeten, hebben helaas bitter weinig opgeleverd. Al 
met al is er inmiddels voldoende bewijs aangedragen om de 16e eeuwse 
wortels van het pand bewezen te achten. Het is zelfs niet onaannemelijk 
dat er zelfs in de middeleeuwen al bebouwing was. Dit is ondermeer te 
vermoeden door oude stadskaarten van Delft, die echter niet als erg 
betrouwbaar te boek staan. Eenvoudig oude op nieuwe kaarten leggen en de
 plaats uitpeilen is dan ook geen afdoende bewijs.</p>
<p><b>Worstelingen met archieven</b><br>
De volgende informatiebron is het gemeentearchief, waar het eigenlijk 
allemaal begonnen is. Vlijtig onderzoek in dat gemeentearchief leverde 
een flink aantal droge feiten en wat grappige wetenswaardigheden op. Het
 is in Delft niet ongebruikelijk om geïnteresseerd te zijn in de 
historie van je huis, en het gemeentearchief is dan ook goed ingericht 
voor dit soort onderzoek. Dankbaar maakten we gebruik van de handleiding
 voor historisch onderzoek die daar voorhanden zijn. Zo kregen we de 
sleutel in handen die het mogelijk maakte de onafzienbare rijen 
microfiches van alle administraties van de oude stad te begrijpen, en te
 vinden wat we zochten. Zoals vaak bij historisch onderzoek begin je in 
het heden en probeer je terug te gaan in de tijd. Wij hebben dat gedaan,
 en ik zal eerst kort vertellen hoe dat in zijn werk gaat en daarna wat 
het heeft opgeleverd.<br>
De eerste echt betrouwbare informatie komt uit het kadaster wat in 1832 
gereedkwam. Daar vinden we gedetailleerde kaarten met een consequente 
perceelnummering die om redenen van belasting goed gekoppeld is met 
namen van bezitters. De voor ons relevante perceelnummers zijn te  
vinden op de kadastrale kaart en zijn A266-A269. A266 is een tuin, A267 
een huis op de plaats van het huidige nummer 23, A268 een huis op de 
plaats van ons huis en A269 een hoefstal aan de waterkant. Ook is de 
omvang van de percelen en het gebruik ervan omschreven, omdat aan de 
hand daarvan de belasting werd berekend. Wijzigingen zijn summier met 
kernwoorden genoteerd, en soms zijn verwijzingen te vinden naar 
notariële akten, die soms ook nog (zelfs in origineel) in te zien zijn, 
en die een alleraardigste bron van informatie vormen. Vanuit dit 
kadaster kun je tot in 1905 komen, waar het nieuwe kadaster begint.<br>
Voordat het kadaster gereedkwam was er een 'verpondingsregister'. In het
 register van 1795-1805 is een aantal eigenaren van ons perceel vermeld.
 De verpondingsregisters gebruikten een eigen nummering en in die 
nummering hadden ons pand en dat van de buren de nummers 248 en 249. Om 
voor het verpondingsregister nog verder terug te kunnen moet er gezocht 
worden in het 'huizenprotocol'. In het huizenprotocol wordt alleen niet 
meer op straat en nummer geadministreerd, maar op eigenaar.  Zowel voor 
het verpondingsregister als voor het huizenprotocol is er echter een 
moeilijkheid. De Buitenwatersloot ligt niet binnen de stadsmuren en 
wordt daarom niet in de straatnamenindex van het verpondingsregister 
genoemd en is ook niet opgenomen in de lijst van eigenaren van het 
huizenprotocol. Gelukkig bleek er in het verpondingsregister een apart 
deel te zijn over de 'buitensteden'.  Gebieden buiten de muren, helaas 
zonder index, maar waar met enige vlijt de Buitenwatersloot wel in te 
vinden is. Eenzelfde manier van noteren is er voor het huizenprotocol, 
waarin de Buitenwatersloot te vinden is bij de administraties van 
Delfshaven e.a..<br>
Het huizenprotocol, wat vanaf halverwege de 17e eeuw is bijgehouden 
levert per huis een bladzijde waarop eigenaren en belastingen vermeld 
worden. Elke keer als er iets veranderd wordt op dat zelfde vel een 
aantekening gemaakt. Geen wonder dus dat de vellen van het 
huizenprotocol een rommeltje zijn, waar slechts met de grootste moeite 
wat van te maken is. Verder werden panden vaak omschreven met behulp van
 de namen van de buren, wat betekend dat je om zeker te zijn van je zaak
 wat betreft 1 pand, al gauw het werk voor drie panden moet verrichten. 
Vanuit het huizenprotocol is er wel een verband te leggen met allerlei 
koopacten en aan de hand daarvan is de oudste eigenaar die ik tot nu toe
 heb gevonden getraceerd.</p>
<p><b>De feiten</b><br>
We zijn in 1785. Het huizenprotocol vertelt ons het volgende: Aan de 
Buitenwatersloot zuidzijde te Delft koopt Martinus van Meeter een huis. 
Een paar jaar later, in 1792 verkoopt hij dat huis aan Albertus 
Sijthoff. In 1808 is er weer sprake van een mutatie in het 
huizenprotocol. Daar koopt dezelfde Albertus Sijthoff een huis, tuin, 
kuijperswinkel en erve van de bejaarde ongetrouwde Maria van der Lee, 
die het weer gekocht zou moeten hebben van een zeker Jan van der Kooij 
in 1781. Nogmaals: dit is zeer onduidelijke informatie.<br>
Nu komt het verpondingsregister 1795-1805 aan het woord: Daar vinden we 
meerdere namen op rij, en het is zeker dat het om de juiste locatie 
gaat, gezien omschrijvingen in notariële acten. De eerste is weer 
Albertus Sijthoff. De tweede naam is Nicolaas Hollander, die in het 
gemeentearchief van Rotterdam opduikt als van beroep Brander, en een 
enorm rijk man is.  De derde naam is Maria Hollander huisvrouw van 
Anthony van Brussel, een smid.<br>
Vanaf hier is de stap naar het kadaster te maken. Daarin is de eerste 
eigenaar omschreven als 'erven Johanna Barbara Gielen, weduwe van 
Nicolaas Hollander'.  De panden gaan daarna over op een eigenaar die 
omschreven wordt als 'Maria Helena Hollander en Consorten, weduwe 
Anthony van Brussel'.  Dit is het overlappunt van kadaster en 
verpondingsregister, waar u dezelfde namen hebt gezien.<br>
Gewapend met deze lijst namen ben ik in het Rotterdams gemeentearchief 
gaan zoeken en daar heb ik een enorm aantal notariële acten gevonden 
over de familie Hollander. Nicolaas Hollander was een zeer rijke 
brander. Hij woonde te Rotterdam aan de Botersloot en bezat daar een 
branderij en verder in de stad vele panden waaronder smederijen. Het 
pand in Delft wordt bewoond door zijn dochter en schoonzoon Anthonij van
 Brussel en Maria Hollander, die daar een smidsbedrijf hebben. Als 
Nicolaas Hollander in 1821 sterft en zijn vrouw Anna Barbara Gielen in 
1824, laten zij voor ruim hfl. 42.000,- aan bezittingen na. Gerekend 
naar onze tijd een multimiljonair. Maria Barbara erft de Delftse panden 
ter waarde van hfl. 3.600,--<br>
Deze familie was smid, en er is door meerder notariële acten bewezen dat
 er sprake was van woonhuizen, een bedrijfsruimte en een werkplaats aan 
de slootkant, waar waarschijnlijk paarden werden beslagen.  Later, in 
1853 koopt de kleinzoon van Nicolaas Hollander, Johannes Nicolaas van 
Brussel het gehele complex van zijn broers en zussen, die het samen 
geerfd hadden. Deze overeenkomst wordt in uitspanning de Bolk getekend, 
op de hoek van de Buitenwatersloot. Wat een ontspannen sfeer aannemelijk
 maakt.  Deze Johannes Nicolaas van Brussel is tevens smid.<br>
De eerste volgende datum komt van het kadaster en is 1864. Het gaat om 
de verkoop van de panden door Johannes Nicolaas van Brussel aan een 
zekere Jacobus Heemskerk, een timmerman en wagenmaker. Hij koopt alleen 
eerst niet alle panden maar slechts een deel (de nummers A266, A267 en 
A269). Het andere pand nummer A268, wat ons pand is, wordt verkocht aan 
een apotheker en drogist genaamd Hendrik Willem de Kruijff.  Deze de 
Kruijff laat in 1865 een 'splitsing' plaatsvinden, wat waarschijnlijk 
betekent dat het pand apart van de andere panden die nu in Heemskerks 
bezit zijn, te gebruiken wordt. De Kruijff bezit veel, ook in de buurt 
van ons pand, waaronder weilanden. Het is dus aannemelijk dat hij om die
 reden het pand wilde hebben. Wellicht maakte hij er medicamenten van de
 kruiden uit zijn weilanden.<br>
Ook Jacobus Heemskerk bezit veel panden aan de Buitenwatersloot en 
elders en is erg bedrijvig. De vele ontheffingen die terug te vinden 
zijn voor het opleggen van hout aan de waterkant getuigen daarvan. Deze 
man vindt het nodig om de panden flink te verbouwen. Hij verbouwt pand 
nummer 267 in 1865, wat neerkomt op het afscheiden van het pand van de 
Kruijff en bouwt bij. Dit resulteert in het samenvoegen van de 
perceelnummers A267 en A266 tot A1985 als 'Huis Pakhuis en Erf', en een 
tuin als nummer A1986. Aangezien Heemskerk goede zaken doet verloopt 
regelmatig de omschrijving van zijn onroerend goed om hoger belast te 
worden, zowel in 1868 en 1873.<br>
Blijkbaar vindt de Kruijff het in 1871 wel welletjes en besluit hij ons 
pand aan Heemskerk te verkopen. Die laat een 'herbouw' plaatsvinden in 
1876, wat betekent dat de percelen met nummers A1985 en A1986 (huis en 
tuin) nu veranderen in de nummers A2401 en A2402 en A2404. Dit zijn een 
huis, een schuur en een smederij. Ons huis, nummer A268 wordt A2403. Het
 is aannemelijk dat alles met elkaar in verbinding stond. In 1891 wordt 
de langs de sloot staande hoefstal helaas gesloopt. In de jaren daarna 
gebeurt er vast nog van alles maar er is een blad uit het kadaster 
onvindbaar. Gelukkig verkoopt Heemskerk ons pand 1894 zodat de 
beschrijving daarvan op een ander blad, van een andere eigenaar terug te
 vinden is.<br>
Van deze verkoop is een uitgebreide akte die ik u niet wil onthouden:</p>
<p><b>Akte</b><br>
</p><blockquote>Verkoop en transport door den heer J. Heemskerk, te 
Delft, aan den heer J.C. van Woerden aldaar, van a. een huis en erf aan 
de zz. Van de Buitenwatersloot no. 25, te Delft, kad. Sectie a. nr. 
2403, groot 1.'02, are. B. eene broodbakkerij en erf gelegen achter het 
vorige en daaraan verheeld, volgens eigen meting groot 52 are begrepen 
in het kadastrale perceel gemeente Delft sectie A no. 4542, voor het 
geheel groot 2.43 aren. Voor f 6000.-<p></p>
<p>In dato 1 mei 1893.</p>
<p>Den eersten mei achttien honderd drie en negentig. Compareerden voor 
mij Willem Levinus Verschoor, notaris te Delft, in tegenwoordigheid der 
na te noemen getuigen:<br>
De heer Jacobus Heemskerk, particulier, wonende te Delft, ter eene;<br>
En de heer Jan Cornelis van Woerden, broodbakker, mede wonende te Delft, ter andere zijde.<br>
Zijnde de comparanten mij notaris bekend.<br>
De comparant ter eene verklaarde te hebben verkocht aan dien ter andere zijde, die erkende te hebben gekocht:<br>
een winkelhuis en erf aan de zuidzijde van de Buitenwatersloot te Delft,
 nummer 25, kadaster sectie A nr. 2403, groot een are twee centiaren.<br>
eene broodbakkerij en erf gelegen achter het vorige perceel en daaraan 
verheeld, volgens eigen meting groot twee en vijftig centiaren, begrepen
 in het kadastrale perceel gemeente Delft sectie A no. 4542, voor het 
geheel groot twee aren drie en veertig centiaren.<br>
Verklarende de verkoper dat de bij deze verkochte onroerende goederen 
met geene hypothecaire inschrijvingen zijn belast en hij daarvan den 
eigendom heeft verkregen gedeeltelijk bij acte den tweeden mei achttien 
honderd zeventig voor den notaris meester Pieter Post Uiterweer te Delft
 verleden, overgeschreven ten hypotheekkantore, te 's Gravenhage, den 
negenden mei daarna in deel 425 nommer 38; en gedeeltelijk blijkens 
processen verbaal den elfden en den achttienden april achttien honderd 
drie en zestig door den notaris meester Bartholomeus van Berkel te Delft
 gehouden, overgeschreven ten hypotheekkantore voormeld, den tweeden 
juni daarna, deel 327 nommer 66.<br>
Partijen verklaarden wijders dezen verkoop en koop te hebben gedaan op de volgende voorwaarde:<br>
De kooper treedt dadelijk in het bezit en genot van zijn gekochte, dat 
dan ook van heden voor zijn rekening en te zijnen bate en gevaren is.<br>
Hij aanvaardt zijn gekochte onder het genot van alle heerschende en den 
last van alle lijdende erfdienstbaarheden, die daartoe volgens titels 
bezit of verjaring behoren.<br>
De verkooper verbindt zich tot vrijwaring volgens de wet bedingende 
echter dat hij niet aansprakelijk zal zijn voor verborgen gebreken op 
hem onbekende latten.<br>
De grondbelasting en alle verdere lasten van het verkochte zijn van heden voor rekening des koopers.<br>
De vensters en het deurkozijn in de oostelijke zijmuren der beide 
voormelde perceelen mogen blijven bestaan, terwijl bij mogelijke 
bebouwing muren of heiningen minstens een meter daarvan verwijderd 
moeten blijven. Evenzeer mag blijven bestaan het venster of raamkozijn 
in den zuidelijken muur van het hiervoren onder B. vermelde perceel, 
waarin de koper nog een tweede raamkozijn mag plaatsen. Het deurkozijn 
aldaar moet door den koper worden uitgebroken en de opening worden 
dichtgemetseld, terwijl de twee laatst bedoelde raamkozijnen slechts 
vaststaande ramen mogen hebben ofwel openslaande of  schuiframen, mits 
alsdan de kozijnen voorzien worden van traliën, die ten hoogste tien 
centimeters tussenruimte, de eene van de andere mogen hebben.<br>
Het verkochte heeft door de overbouwde poort en de daarachter gelegen 
open plaats recht van in en uitgang van en naar de Buitenwatersloot en 
wel in de zomermaanden van 's morgens half zes tot 's avonds acht uur en
 in de wintermaanden van 's morgens zeven tot 's avonds acht uur, 
terwijl de kooper van genoemde poort en plaats geen gebruik mag maken 
tot berging van een of ander. De passage mag door geen van 
rechthebbenden of rechtverkrijgenden worden belemmerd. Bij mogelijke 
verbouwing zal bedoelde poort eene breedte van minstens een meter moeten
 behouden. De poort is begrepen onder het kadastrale perceel gemeente 
Delft sectie A nommer 2404, voor het geheel groot negen en zestig 
centiaren aan den verkooper in eigendom opgekomen blijkens de gemelde 
processen-verbaal door genoemden notaris Van Berkel te Delft gehouden; 
en de bedoelde open grond is begrepen in het reeds genoemde nommer 4542.
 De huurder van het ten oosten gelegen onroerend goed kadaster sectie A 
nommer 2404 is echter bevoegd gezegd poort na 's avonds acht uur te 
sluiten en gesloten te houden tot 's morgens op den daarvoor bepaalde 
tijd.<br>
De kooper en zijne opvolgers hebben het recht van medegebruik onder den 
last van mede onderhoud van den waterput in den meergemelden open grond 
van perceel nommer 4542.
Het uitloopen van het riool van het verkochte mag langs den voorgevel 
van het naast gelegen huis nommer 2404 blijven bestaan terwijl het 
onderhoud van het riool onder de straat tot aan de waterkant voor 
gemeenschappelijke rekening is.<br>
Zoo lang door de kooper of zijnen opvolgers eene broodbakkerij 
uitgeoefend zal worden mag in het belendende huis, kadaster sectie A 
nommer 2404 geen dergelijke zaak gedreven worden.<br>
Al de rechten en kosten op dezen eigendomsovergang vallende, zijn voor 
rekening van de kooper. De kooper erkent de oude eigendomsbewijzen van 
zijn gekochte, voor zoover ze voorhanden zijn, te hebben overgenomen.<br>
Deze verkoop en koop is gedaan voor de som van zes duizend gulden, welke
 de comparant ter eene erkent op het verlijden dezer van dien ter andere
 zijde te hebben ontvangen, hem deswege kwiterende bij deze.<br>
Tot nakoming dezer kiezen comparanten domicilie ten kantore van den 
houder dezer minute, alwaar zij zich verbinden als naar rechten.<br>
Waarvan acte<br>
Gedaan en verleden te Delft,<br>
Ten dage aan het hoofd dezer vermeld, ten kantore van mij notaris en in 
tegenwoordigheid van de heeren Cornelis van Ballum, schrijver en 
Cornelis van der Vlugt, conciërge beiden wonende te Delft en mij notaris
 bekend als getuige. De comparanten hebben met de getuige en mij notaris
 deze minute onmiddellijk na voorlezing, al hier getekend.<br>
(Daarna gevolgd door ondertekening.)</p></blockquote>

<p>De gelukkige koper is dus broodbakker Jan Cornelis van Woerden en 
consorten. Hij laat in 1894 de achter het huis gelegen bakkerij tot een 
geheel worden met het voorhuis. Later, in 1901 en 1905 koopt hij van 
Heemskerk nog meer percelen en verenigt dat met ons huis tot een geheel 
wat in 1901 nummer A4735 krijgt en in 1905 A5413. Hier eindigt het oude 
kadaster.</p>
<p><b>En verder?</b><br>
Rond de eeuwwisseling zijn er foto's van het pand. Precies aansluitend 
aan de einddatum in het kadaster is er een foto uit 1905 met alle 
bedrijvigheid om het pand heen. Daarop staan platbodemschuiten met 
werkende mensen en de hoogwaterkering die toen nog in de sloot stond. Op
 het poorthuis staat waarschijnlijk 'wagenmakerij'. Verder is er 
omstreeks 1920 een foto met in de deuropening een vrouw, waarschijnlijk 
een bakkersmeid! Verder is er een foto uit de jaren 50 met 'bakkerij de 
Lange' Onderzoek in stadsgidsen levert op dat in 1927 of 1928 van 
Woerden niet langer in de bakkerij resideert, maar de Lange. Dit is ook 
terug te vinden in het geheugen van Amice Elshout. Boven de Bakkerij 
wonen studenten waaronder stomtoevallig de vader van een toekomstige 
eigenaar Dhr. Langenhorst. Volgens Ernst Langenhorst tochtte het pand al
 toen zijn vader op zolder woonde. In 1964 verlaat de Lange het pand. 
Het is nu niet duidelijk wat er mee gebeurt, het winkelgedeelte heeft in
 ieder geval een tijd leeggestaan. De volgende winkelbezetter is een 
antiekzaak. In 1976 of 1977 gedurende 2,5 jaar. Daarna is er weer 
leegstand, en gaan er geruchten dat er een turkse bakkerij heeft 
gezeten. In de tachtiger jaren wordt het pand bezit van Dhr. Timmermans,
 de vader van een studentbewoner. Het winkelgedeelte wordt dan ook door 
studenten bewoond. In 1988 huist er gedurende een half jaar een 
naaiatelier 'de Gouden Schaar'. Timmermans verkoopt het pand aan Ernst 
Langenhorst in oktober 1989. Hij is een huisjesmelker die veel 
bouwvallige panden bezit. Tegelijk met de overdracht aan Langenhorst 
komt er beneden een winkel in verantwoord speelgoed, op antroposifische 
grondslag, genaamd 'Poppedijn', die er bijna 10 jaar zal zitten. Het 
pand is in deze jaren niet onderhouden. In 1990 is het zelfs zo erg dat 
de voorgevel dreigt in te storten. Langenhorst grijpt nu wel in en 
vervangt een houten balk in de voorgevel door een stalen. Daarbij gaat 
helaas een belangrijk deel van de originele zeker honderd jaar oude 
winkelpui verloren. Ook de leidingen in het pand moeten in deze tijd op 
last van de overheid vervangen worden. Een groot deel is dan nog van 
ijzer, met koperdraden voorzien van een stoffen isolatie.<br>
Langenhorst verkoopt het pand in het voorjaar van 1999 aan de gebroeders
 Coen en Marijn van der Vegt. Onder van der Vegt huist in de winkel het 
boekenantiquairiaat 'In den Blauen Oliphant' van Aad Dulfer, in oktober 
2000 gevolgd door Stoffenzaak 'De Vijf Zwijntjes' van de familie Evers.</p>
<p><b>Studenten</b><br>
Vanaf de zestiger jaren is sprake van bewoning door studenten, waaronder
 eerder genoemde Langenhorst. Er is ook nog sprake geweest van 
studentenbewoning op de benedenverdieping, toen daar geen winkel huisde.<br>
Van het recente verleden weten we dat de volgende mensen er hebben gewoond:</p>
<p>Corpsballen o.i.d.:<br>
M. Collet tot sept 1990<br>
M. de Sola<br>
C.A. Timmermans<br>
B.J. Gerritsen tot 1993<br>
Mej. J.R. te Giffel tot zomer 1993<br>
Mej. A.I. vd Hulst<br>
S. Steenbruggen voorjaar 1993<br>
L.P. Sluys tot september 1990</p>
<p>VGSD'ers:<br>
P. Eigenraam vanaf 1975<br>
S. Duyst<br>
E.J.C. Loor<br>
C.S. Alderliesten<br>
A. Hagg<br>
J.H. van den Berg (en M. van den Berg-Haagsma) vanaf 1982<br>
A.A. Alkema 1988-1989<br>
J.A. Schelling 1989 tot najaar 1991 L&amp;R<br>
L. Meints tot 1992 ET<br>
C.J. de Wolff 1991-1997 ST<br>
R.J. van Leeuwen 1992-1999 IO<br>
K. Buist 1992-1995 TN<br>
Vanaf dit moment wonen er slechts VGSD-ers in het bovenhuis<br>
H.M. Kwant 1993-1997 CT<br>
K.J. Bos 1993-1994 CT<br>
A.J.H.J. Gerrits 1994-1998 ST<br>
R. Triemstra 1995-2000 CT<br>
J.J. Barnhard 1996-2000 CT<br>
J.L. de Jong 1997-1999 TN / Kunstmatige Intelligentie (A'dam)<br>
G.J. Tigelaar 1998-2002 IO<br>
L.W. van Popta 1999-2004 TB<br>
E.J. Oosterhuis 1999-2003 WB<br>
W. Geelhoed vanaf 2000 GE / RE (UL)<br>
M.T. Balk vanaf 2000 CT<br>
M.P. Voogt vanaf 2002 CT<br>
J.H. Kwakkel vanaf 2003 TB</p>
J. Vreugdenhil vanaf 2004 TB<p></p>
<p><b>Afsluiting</b><br>
Hopelijk heeft u een aardig beeld gekregen over de grote lijnen van de 
geschiedenis van dit kleine stukje Delft. Ik laat het graag aan uzelf 
over om de tekening in te kleuren en te fantaseren over wat er allemaal 
precies is voorgevallen, zodat uw versie van de geschiedenis even 
levendig en bruisend kan worden als het leven wat vandaag nog elke dag 
geleefd wordt aan Buitenwatersloot 25.</p>
<p>Gertjo Tigelaar</p>
</div>				</div>
			</div>

			<footer>
	De BWS is tochtig sinds 1894
</footer>		</div>
	
</body></html>